\chapter{Bevezetés}
\label{ch:intro}

A fordítóprogramok feladata a magas szintű programkód átalakítása a számítógép számára értelmezhető formára. Céljuk, 
hogy a programozó sokkal magasabb absztrakciós szinten fejezhesse ki szándékát, ezáltal megkönnyítve a 
szoftverfejlesztés folyamatát. A kódvisszafejtő programok működése ezzel ellentétes, az alacsony szintű, gépközeli 
kódot alakítják át magas szintű kóddá. Segítségével beleláthatunk a program forráskódjába akkor is, ha csak egy 
futtatható állomány áll rendelkezésre, ezáltal könnyebben megvédhetjük gépünket a kártékony szoftverektől.

A fenti feladat megoldására már léteznek különböző kódvisszafejtő programok \cite{ghidra, binaryninja},
ugyanakkor ezek legnagyobb hátránya, hogy a fordítóprogramokhoz hasonlóan bonyolult szabályok
alapján működnek. Ez azért probléma, mert ezen szabályokat minden programozási nyelv esetén
külön meg kell fogalmazni, ami egy bonyolult és időigényes feladat.

Dolgozatomban egy olyan programot mutatok be, ami a fenti problémát a természetes
nyelvfeldolgozásban használt gépi tanulási eszközökkel oldja meg, ami nem igényel olyan bonyolult szabályokat. A neurális gépi fordítás
az utóbbi években hatalmas fejlődésen ment keresztül\cite{bert}, így könnyen adódik, hogy ezen
eredményeket fel lehetne használni a kódvisszafejtéshez, annyi különbséggel, hogy nem
angolról németre, hanem például Assembly-ről C-re fordítunk.
\footnote{Majd látni fogjuk, hogy a programozási nyelvek sajátos szerkezete miatt sajnos
nem alkalmazhatók egy az egyben a természetes nyelvek fordítása során elért eredmények.}
Ezen módszer előnye, mint említettük, hogy nem szükséges programozók hosszú ideig tartó munkája a különböző
szabályrendszerek megalkotásához, valamint egy másik nyelvre való áttérés sem okoz
különösebb nehézséget. Továbbá a különböző programkód generáló szoftvereknek
hála, lényegében korlátlan mennyiségű adat áll rendelkezésre.

A dolgozat \ref{ch:decomp}.~fejezete bemutatja, hogy hogyan lehet neurális hálók segítségével megoldani
a kódvisszafejtés problémáját, valamint hogyan lehet ezt részfeladatokra bontani.
A \ref{ch:user}.~fejezetben található a program használatának leírása. Egyrészt lehetőség van
előre betanított hálókkal a kódvisszafejtés kipróbálására, másrészt saját adatokkal a neurális
hálók tanítására.
A \ref{ch:impl}.~fejezetben szerepel a kódbázis felépítése, az egyes modulok működése és felelősségi köre,
valamint a tesztelés folyamata.
